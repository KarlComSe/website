---
author: mos
revision:
    "2023-12-14": "(A, mos) Första utgåvan."
...
Att söka jobb
==================================

Om du har svårt att få de jobben du söker så kommer här ett par tips om hur du kan tänka när du söker jobben.



Bli bra och effektiv på att söka jobb
-----------------------------------

Om du inte tagit ut en examen så kan du börja med det. Då slipper man svara på frågor om varför man inte tagit ut sin examen. Ibland hjälper det.

Om du har gått 120/180hp så bör det räcka rätt så långt och du har en bra bas för de flesta av jobben som finns ute. Om du går en eller två kurser till bör inte göra någon större skillnad. Jag hade personligen avvaktat med att utbilda mig vidare och försökt att fokusera på jobbsökandet. Men det är ett val man måste göra. Kanske kan man läsa någon fristående strökurs i någon spännande teknik, samtidigt som man söker jobben.

Bestäm dig för att du själv anser att du är duktig och har lätt för att lära. En god dos av självförtroende kan räcka långt, blanda gärna med ödmjukhet och självinsikt - men se till att självförtroendet är starkast i den mixen.

Om du har sökt säg 20 jobb och fått nej på alla och inte kommit till en intervju så kan du be någon om hjälp att se över hur du söker jobben med ditt personliga brev och din CV. Ibland kommer man längre i processerna om man har bra material när man söker jobben.

De jobb man söker kan man även ringa de kontaktpersoner som finns angivna. Ibland vill de prata och ibland inte. Det är lite som att vara en telefonsäljare och försöka få dem att minnas att man ringt och är intresserad. Det är en teknik i sig att lyckas med det och man skall inte bli besviken om de verkar ointresserade - det kan vara många som försöker ringa dem.

Se dig om i orten där du bor, finns det företag som passar dig men som inte söker efter folk? Skicka dem ett kort mail och berätta att du är tillgänglig och att de kan höra av sig om de har en öppning.

Fundera på om du har några personliga kontakter in i branschen och fråga dem om de vet om några öppningar in hos företagen. Att använda personliga kontakter kan hjälpa.

Om du har kommit till intervju på ett par av jobbsökningarna så är det bra. Fundera på hur samtalet gick och om det flöt på och du kunde svara rimligt kort, snabbt, rappt och tydligt på de frågor de hade. Finns det något du kan förbättra i intervju-situationen? Om du har någon i din bekantskapskrets som jobbar med rekrytering eller personalhantering så kan du be dem att coacha dig för att göra en prov-intervju, träning är bra.

Om du märker att det är någon teknik som efterfrågas på jobbmarknaden, som du känner att du inte är bekväm i, antingen behöver du då inse att du inte har så svårt att lära dig nya tekniker och svara på den typen av frågor med stort självförtroende (jag har inga problem at tlära mig nya saker). Annars kan du alltid göra lite programmering hemma och testa de tekniker som efterfråga för at tbygga upp ditt självförtroende. Gör några "hello world" program och se hur teknikerna fungerar. Troligen kommer du känna igen dig i det du lärt dig i din utbildning.

Se till att din Linkedin profil är uppdaterad och ser bra ut. Be någon som du litar på att titta till din profil och ge kommentarer om det finns saker du kan förbättra.

Har du en egen webbplats med egen domän? Försök styla till den så den ser okey ut. Är du inte bra på att styla så kan du hålla det enkelt eller låna någon style som du tycker om. Lägg till några exempel på projekt du gjort, som ett litet skyltfönster av goda exempel som du kan lyfta fram i lämpliga sammanhang. Det kan vara projekt från skolan eller något du gjort på din fritid.

Kanske vill du städa ditt konto på GitHub så att bara vissa saker syns där publikt. Lägg upp något projekt som du tycker ser bra ut. Inse också att man hela tiden blir bättre på programmering så ligger det äldre projekt där så är det rimligt att den koden kan ha förbättringspotential, det är inget konstigt i det.

Söker du alla jobb som finns, även de som inte ser ut att passa? Gör det enkelt att söka jobb och räkna med att många jobb inte leder till resultat. Misströsta inte utan fortsätt bara att söka och fila på dina ansökningshandlingar och träna dig på intervju-situationer och att prata med rekryterare.

Lyckas du inte få de jobben du vill så finns det flera bemanningsföretag (och konsultföretag) som tar in programmerare och hyr ut dem, den kan vara en väg in på arbetsmarknaden.

Det finns alltså mycket att göra i själva processen i hur man söker jobben. Misströsta inte, bygg upp och behåll ditt självförtroende om att du är bra och kan sakerna, räkna med många nej och fortsätt att försöka.

Det finns mycket att göra innan man behöver tänka på en plan B.
